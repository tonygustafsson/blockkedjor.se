---
layout: default.hbs
title: Passiv inkomst
description: Om hur du kan tjäna pengar på kryptosfären medan du sover. Genom att hålla mynt, staking, masternodes, belåning och mining.
mainImage: img/passive-income.webp
author: Tony Gustafsson
created: 2019-07-30
modified: 2019-07-30
---

# Passiv inkomst

![Passiv inkomst](/img/passive-income.webp 'Passiv inkomst')

Vem vill inte tjäna pengar medan man sover? Banken ger oftast ingen ränta alls, och i bästa fall kan man få 0,65 % om man låser upp pengarna i x antal år. Den här sidan behandlar de möjligheterna kryptosfären ger för att tjäna pengar utan att aktivt jobba för det dagligdags. Men det finns generellt inga gratispengar som inte innebär en risk för dig.

## Köpa kryptovalutor

Genom att köpa valutor och projekt du tror på i längden så kan du förstås tjäna pengar i slutändan genom att värdet på valutan ökar. Det är det som de flesta försöker med i kryptosfären - men det behöver ändå nämnas.

Vissa valutor ger dig dessutom mer pengar genom att du bara håller dem i form av gas. Exempelvis [NEO](/kryptovalutor/neo.html) som ger dig Neo Gas, [VeChain](/kryptovalutor/vechain.html) som ger dig VeChain Thor och Ontology som ger dig Ontology Gas.

**Risk:** Valutan tappar i värde och popularitet.

## Staking och masternodes

I [Proof of Stake-nätverk](/tekniker/proof-of-stake.html) kan man bli belönad av att lägga en insats, vilket ger dig rösträtt och möjlighet att validera block. Generellt slumpas de som validerar blocken, men storleken på insatsen spelar också roll. Du kan tjäna mellan 0,5 - 10%. Generellt mer i nya projekt som ännu inte blivit populära.

Vill du tjäna ännu mer pengar kan du skapa dig en master node, som kräver en större insats (oftast tiotals, eller hundratals tusen), samt en hårdvara som alltid är åtkomlig på Internet. Vill du se vilka valutor du kan tjäna mest pengar på så kan du kika på [MasterNodes Online](https://masternodes.online/).

**Risk:** Valutan tappar i värde. Om du ändå tror på projektet så kan du lika väl göra en insats och få rösträtt, men om du enbart gör det för att få passiv inkomst är det viktigt att projektet har en framtid.

## Låna ut dina kryptovalutor

Många satsar mer pengar än de har råd att förlora i kryptovärlden. Och i ännu värre fall tar de lån för att kunna investera mera. Det är inget att rekommendera. Men du kan ändå dra nytta av att det finns andra som känner att det är en god idé. Detta genom att använda en belåningsplattform där du kan låna ut dina kryptovalutor till andra, mot en ränta.

Det finns gott om plattformar som taktiskt lurar användare, men det finns också några välkända och etablerade så som [Nexo](https://nexo.io/), [Celcius](https://celsius.network/) och [Salt](https://saltlending.com/). Generellt kan du se fram mot en ränta på 7-10%. Skulle du belåna i tio år så kan du dubbla ditt värde.

**Risk:** Valutan tappar i värde, och du måste lita på plattformen i fråga för att garantera att du får tillbaka ditt lån.

## Tokens från exchanges

De flesta [exchanges](/marknaden/exchanges.html) har idag egna mynt som används för att byta till sig andra valutor. Ofta får man billigare avgifter för sina köp om man använder dessa, men bara genom att hålla dem så kan man få en procent på samtliga avgifter hos handlaren. De ger då tillbaka genom deras eget mynt, eller genom ett så kallat stabilt mynt.

**Risk:** Du måste lita på exchangen och att deras mynt inte tappar i värde. Du måste även hålla kryptovalutan hos dem (och inte på en egen [plånbok](/marknaden/planbocker.html)), vilket alltid innebär en risk.

## Mining / Brytning

I valutor som använder sig av [Proof of Work](/tekniker/proof-of-work.html) kan man vara med och hjälpa till att validera block, vilket ger en avkastning. I dagens läge kan man i princip aldrig tjäna pengar på en egen dator, men man kan investera i dyr utrustning som enbart är till för att mina.

Vanligare är att man går med i en mining pool där andra äger hårdvaran och man betalar för att få vara med, och får en procentuell avkastning.

**Risk:** Hårdvaran och elektriciteten kostar mer än avkastningen.
