---
layout: default.hbs
title: Byteshandel (Trading)
description: Behandlar om skillnaderna mellan aktiehandel och kryptohandel, vad du bör tänka på och går även in på vanliga fallgropar för nybörjare.
mainImage: img/mistake.jpg
author: Tony Gustafsson
created: 2019-07-22
modified: 2019-07-25
---

# Byteshandel (Trading)

Att bli duktig på trading tar flera år, och det är normalt att göra dåliga affärer i början. Blockkedjor behöver inte enbart vara valutor, utan kan vara andra typer av projekt där blockkedjan fungerar som en decentraliserad databas. De kan exempelvis vara fokuserade på Internet of Things (IoT), spel, finans eller fastigheter. Så att investera i ett kryptoprojekt är ungefär som att investera i aktier.

För att göra en god affär behöver du förstå tekniken bakom projektet, du behöver förstå företaget bakom, vilka partners de har, vilka medarbetare de har osv.

För de flesta är trading inte ett stort intresse, så de flesta köper kryptovalutor och håller dessa en lång tid framöver. Om man tror på ett projekt så vågar man hålla det i åratal. Är man lite mer äventyrlig kan man förutspå att ett projekt kommer gå bra på kort sikt, och kan därför planera att sälja igen efter en månad, en vecka eller om en timme (day trading).

I korthet går det till på så vis att man hittar ett projekt man tycker om på exempelvis [CoinGecko](https://www.coingecko.com/), och kollar vilka [kryptohandlare](/marknaden/kryptohandlare.html) den tradas på. Man ser till att köpa en valuta som går att byta till detta projekt. Flyttar valutan till kryptohandlaren i fråga, och tradar till den valuta man vill ha. Man vill helst inte ha sina valutor hos en kryptohandlare, utan skickar dem till en plånbok som du själv ansvarar för.

## Vanliga misstag

![Misstag](../img/mistake.jpg 'Misstag')

### Inte läsa på om projektet

Det är lätt att man lyssnar på duktiga människor i branschen som rekommenderar kryptoprojekt, och bli inspirerad att köpa av den anledningen. Eller att man lyssnar på en kollega som hållit på med kryptovalutor under en tid. Det behöver inte vara ett misstag, men hela sfären är fylld av opportunister som lovar guld och gröna skogar. Det är alltid bäst om du tar dig tid till att läsa på ordentligt.

Vilken teknik används? Vad är fördelarna? Vad är nackdelarna? (om de inte nämns är det en varningsklocka - allt har en baksida). Vilka ligger bakom projektet? Vilka utvecklare är med? Hur ofta uppdateras deras källkod? Vilka partnerskap har de? Osv.

### Satsa mer än du har råd att förlora

När man tror riktigt mycket på ett projekt så blir man rädd att man ska gå miste om stora vinster framöver, vilket gör det lätt att råka satsa för mycket. Man bör alltid räkna med att ens insatser kan gå förlorade. Satsa därför inte pengar som du inte kan avvara. Ta inte lån för att investera. Satsa inte huset eller bilen. Men du kanske kan avvara några tusenlappar i månaden?

### Följer dina känslor för mycket

Har du en känsla av att Bitcoin kommer gå upp närmaste månaden? Känslor hör inte hemma inom trading. Försök förbise dem så mycket du kan och satsa på logik och förståelse. Vänta gärna några dagar från det att du är inspirerad till att du faktiskt gör det - så kan känslorna ha svalnat lite.

I kryptovärlden styrs förvisso marknaden förmodligen mer av känslor än på aktiemarknaden, eftersom så många är opportunister och följer strömmen. Och tekniskt bra projekt behöver inte alls få en positiv prisutveckling, när ingen förstår möjligheterna med projektet och ingen pratar om dem.

Det är också vanligt att man blir rädd att gå miste om att bli rik när man ser att Bitcoin ökar lavinartat plötsligt (FOMO - Fear of missing out). Trots allt, sist det hände så kanske den gick upp 30%, och nu har den bara hunnit gå upp 10%. Men försök ditt yttersta att hålla dig från den här mentaliteten - det är nästan alltid då människor förlorar sina investeringar. De med tålamod tar alltid pengar från de som saknar det.

### Tro att kryptomarknaden fungerar som aktiemarknaden

I viss mån gör den förstås det. Och människors psykologi har inte ändrats mycket de senaste hundra åren. Men kryptomarknaden är som aktiemarknaden på steroider och styrs mycket mer av känslor och rädslor. Saker och ting går fort. _Riktigt fort_. Det är helt normalt att en valuta går upp 25% på en dag. Eller ner, för den delen. Kikar man på listan över samtliga valutor och sorterar på högst vinst senaste dygnet så är det inte ovanligt att se projekt som gått upp tusen gånger sitt ursprungliga pris.

### Köpa billiga mynt

När man hoppar in i kryptovalutornas värld för första gången så kan det vara lätt hänt att man resonerar som så att det är smartare att köpa Ripple (XRP) än Bitcoin (BTC) eftersom Ripple bara kostar $0.33 USD medan Bitcoin kostar $10000. "Tänk om Ripple går upp till Bitcoins pris, då blir jag multimiljonär!". Men så fungerar det inte riktigt. Man delar det totala värdet av alla mynt (MarketCap) med antalet mynt. I Ripples fall så är MarketCap förvisso mycket lägre än Bitcoins, men det finns också väldigt många fler XRP än det finns BTC.

Att köpa valutor med väldigt låg MarketCap är en större risk, men kan naturligtvis ge mer avkastning. Och då bör man bära med sig att all kryptohandel redan har mycket högre risk än aktiehandel har.

## Portföljer

Det blir närmast omöjligt att hålla koll på hur mycket man gått med vinst eller förlust när man hållit på en stund. Om man köper exempelvis Ethereum för \$100, skickar dem till Binance, byter dem mot 10 NANO, och efter ett halvår byter 5 av dessa NANO till Stellar. Under tiden har Stellar gått upp 25%, Nano har gått upp 50% och Ethereum har gått ner 25%. Hur mycket har du tjänat?

I början försöker man oftast med dokument och spreadsheets, men det brukar falla platt. Vill man ha koll behöver man ha en applikation som hjälper en som är specialgjort för att hålla koll på din kryptoportfölj. Man skriver in vilken valuta man köper och för hur många kronor, när man säljer eller byter, så håller den koll på vinst/förlust åt dig. Exempel på sådana applikationer är [Blockfolio](https://blockfolio.com/) och [CoinTracking](https://cointracking.info/).

![Blockfolio](../img/blockfolio.png 'Blockfolio')
